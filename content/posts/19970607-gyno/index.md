---
title: "Dancing at the Gyno"
date: 2025-02-27T08:33:06+01:00
draft: false
tags: ['Live']
description: "Presentazione del disco Dancing le Cibaou-Cibaou al Gyno di Reggio Emilia"
summary: "In un fumoso locale reggiano chiamato Gyno, una sera di giugno del 1997, si ballò il Cibaou-Cibaou"
showSummary: 'true'
showTaxonomies: 'true'
#sharingLinks: [ "twitter", "mastodon", "facebook", "telegram"]
---
Dopo il nostro esordio musicale avvenuto nel 1994 al Covo di Bologna, iniziammo a suonare dal vivo in svariate birrerie, discoteche, concorsi musicali e Feste dell’Unità tra Parma, Reggio Emilia e Bologna. Durante i primi concerti nel reggiano, un gruppo di punk iniziò a seguirci, accompagnandoci a ogni esibizione.

Nonostante avessimo già inciso il demo tape *Very Clean*, un [45 giri](/discog_dev/45rpm/) con tre brani per l'audio-rivista *Urlo*, edita da PrimaveraRadio di Taranto, e un nostro pezzo fosse stato incluso nella compilation [*We Bastard Motherfuckers!*](/discog_dev/we-bastard) dell’etichetta Blu Bus di Aosta, queste modeste uscite discografiche non bastavano a soddisfare la richiesta dei nostri affezionatissimi *fans*. Con tutta probabilità, molti di loro non sapevano che farsene del 45 giri di *Urlo*, supporto già obsoleto nel ‘97, mentre la compilation della Blu Bus e il demo tape erano così rari che persino noi ne avevamo pochissime copie a disposizione.

Si può dire, quindi, che nell’underground musicale reggiano ci fosse grande attesa per l’uscita del primo vero album dei Radiostars: [**Dancing le Cibaou-Cibaou**](/discog_dev/dancing).

![Presentazione di Dancing al Gyno](/img/gyno/gyno2.jpg)

Presentammo il nuovo disco al Gyno, una piccola birreria di Reggio Emilia con un’unica sala arredata da un bancone, qualche tavolo e un grande palco, dove si esibivano, una o due sere a settimana, band rock reggiane, italiane e straniere. Quella sera, il parcheggio antistante il locale era così pieno di auto che dovemmo trovare posto altrove, mentre all’interno il Gyno era stipato di gente ben oltre le nostre aspettative.

Fu probabilmente uno dei nostri migliori concerti. Il pubblico rispose alla grande: i nostri fedelissimi punk non solo pogavano sotto il palco, ma spesso anche sopra. A un certo punto, Frank, il nostro fidato roadie, fu costretto a piazzarsi sul palco per contenere le invasioni (vedi foto seguente).
![Presentazione di Dancing al Gyno](/img/gyno/gyno3.jpg)

Quella sera, le vendite di Dancing le Cibaou-Cibaou, pur notevoli, non fecero schizzare le nostre finanze, ma permisero di coprire buona parte degli investimenti della piccola etichetta che aveva prodotto il nostro primo disco: la Asbury Park Records. Il live al Gyno e il successo del disco contribuirono a farci conoscere sempre di più nell’ambiente musicale reggiano, ma soprattutto ci portarono in uno stato di esaltazione emotiva che divenne la scintilla per scrivere nuove canzoni.

![Presentazione di Dancing al Gyno](/img/gyno/gyno1.jpg)
