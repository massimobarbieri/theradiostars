---
title: Dancing at the Gyno
date: 2025-02-20T08:04:06+01:00
lastmod: 2025-02-20T08:04:06+01:00
author: Ninja
avatar: /img/ninja.png
# authorlink: https://author.site
cover: /img/gyno/gyno3.jpg
#images:
#  - /img/gyno2.jpg
#  - /img/gyno1.jpg
categories:
  - Live
tags:
  - Live
  - Album
# nolastmod: true
draft: false
---

In un fumoso locale reggiano, una sera di giugno del 1997, si ballò il Cibaou-Cibaou.

<!--more-->

Dopo il nostro esordio nel 1995 al Covo di Bologna, iniziammo a suonare dal vivo in svariate birrerie, discoteche, concorsi musicali e Feste dell’Unità tra Parma e Bologna. Dopo i primi concerti nel reggiano, un gruppo di punk iniziò a seguirci fedelmente, accompagnandoci a ogni esibizione.

Nonostante avessimo già inciso il demo tape *Very Clean*, un 45 giri con tre brani per l'audio-rivista Urlo, edita da PrimaveraRadio di Taranto, e un nostro pezzo fosse stato incluso nella compilation *We Bastard Motherfuckers!* dell’etichetta Blu Bus di Aosta, queste modeste uscite discografiche non bastavano a soddisfare la richiesta dei nostri affezionatissimi seguaci. Con tutta probabilità, molti di loro non sapevano che farsene del 45 giri di *Urlo*, supporto già obsoleto nel ‘97, mentre la compilation della Blu Bus e il demo tape erano così rari che persino noi ne avevamo pochissime copie a disposizione.

Si può dire, quindi, che nell’underground musicale reggiano ci fosse grande attesa per l’uscita del primo vero album dei Radiostars: *Dancing le Cibaou-Cibaou*.

![Presentazione di Dancing al Gyno](/img/gyno/gyno2.jpg)

Presentammo il nuovo disco al Gyno, una piccola birreria costituita da un'unica sala arredata con un bancone da bar, qualche tavolo e un grande palco sul quale si esibivano una o due sere a settimana band rock reggiane, Italiane e talvolta anche straniere. Quella sera, l'ampio parcheggio antistante al locale era invaso dalle automobili e fummo costretti a parcheggiare altrove, il locale stipato di avventori oltre le nostre più rosee aspettative.

Fu probabilmente uno dei nostri migliori concerti, non ricordo come suonammo (probabilmente tutti i brani con bpm incrementati dalla carica e l'esaltazione del momento) ma il pubblico rispose alla grande, i nostri affezionati punk pogarono sotto, ma soprattutto sopra al palco, tanto che Frank, il roadie che ci ha sempre accompagnato ad ogni live, fu costretto a piazzarsi sul palco per mitigare le invasioni dei punk (vedi foto seguente). 

![Presentazione di Dancing al Gyno](/img/gyno/gyno3.jpg)

Quella sera le vendite di *Dancing le Cibaou-Cibaou*, per quanto notevoli, non ci permisero di aumentare le nostre finanze, ma permisero di coprire buona parte degli investimenti anticipati dalla piccola etichetta che produsse il nostro primo disco: la Asbury Park Records. Il live al Gyno e le vendite del disco contribuirono a farci conoscere sempre di più ma soprattutto, ci portarono in uno stato di personale esaltazione emotiva che fu uno stimolo per produrre nuove canzoni.




